<div id="faq-like">

	<h2 id="ufal-point-faq">Pogoji storitev CLARIN (v0.95)</h2>

    <hr />
	<div>

<h3>1. Uvodna določila</h3>

    <p>    
    <strong>1.1</strong> Dostop do in uporaba storitev CLARIN je določena s pogoji tega sporazuma, ki so vključeni tudi v licenčne pogodbe za končne uporabnike. Uporabnike pozivamo, naj si podrobneje preberejo določbe, ki omejujejo dostop do določenih vrst virov.
    </p>    

    <p>    
    <strong>1.2</strong> Uporabnik z identiteto, pridobljeno od lokalnega ponudnika identitete, se z uporabo katerihkoli storitev CLARIN hkrati strinja in zavezuje k spoštovanju pogojev storitev CLARIN.
    </p>    
    
<h3>2. Definicije</h3>
    
    <p>    
    <strong>2.1</strong> Razen če je drugače navedeno, bodo naslednji izrazi, uporabljeni v tem sporazumu, imeli pomen, ki ga določa ta sporazum. Navedeni izrazi pomenijo naslednje:
    </p>    
    
    <p>    
    "Dovoljena uporaba" pomeni uporabo, pri kateri uporabnik do storitev CLARIN dostopa z identiteto, pridobljeno od enega izmed nacionalnih ponudnikov identitete. <br /> "Akademska uporaba" pomeni uporabo, pri kateri uporabnik izpolnjuje vse pogoje za akademskega uporabnika, ki jih določa nacionalni ponudnik identitete in opredeljuje CLARIN ERIC. <br />"Nekomercialna uporaba" pomeni uporabo, ki ne ustvarja dohodkov in ne spodbuja ustvarjanja dohodkov. <br />"Uporabniška identiteta" pomeni identiteto, ki jo zagotavlja lokalni ponudnik identitete ali CLARIN-ov center tipa A ali B.
    </p>    
    
<h3>3. Dostop do storitev CLARIN</h3>
    
    <p>    
    <strong>3.1</strong> CLARIN uporabniku podeljuje omejeno, neizključno in neprenosljivo licenco za dostop do in uporabo storitev CLARIN z izbrano uporabniško identiteto in pod pogoji, navedenimi v tem sporazumu.
    </p>    
    
    <p>    
    <strong>3.2</strong> CLARIN lahko omeji dostop do določenih funkcij in podatkovnih zbirk.
    </p>    

    <p>    
    <strong>3.3</strong> Uporabnik je odgovoren za vse dostope do storitev CLARIN z izbrano identiteto, tudi če z dostopi in uporabo ni seznanjen. CLARIN si pridržuje pravico do izbrisa katerekoli uporabniške identitete brez predhodnega obvestila.
    </p>    

    <p>    
    <strong>3.4</strong> Uporabnik razume in sprejema, da je uporabniška identiteta namenjena izključno lastni uporabi in da s svojo identiteto ne sme omogočiti dostopa do storitev CLARIN tretjim osebam.
    </p>    

    <p>    
    <strong>3.5</strong> Kategorije vsebine
    </p>    
    
    <p>    
    CLARIN vsebino razvršča v tri glavne kategorije: <br />Javna vsebina (PUB) <br /> Akademska vsebina (ACA) <br /> Omejena vsebina (RES) <br /> Uporabnik razume in sprejema, da ima glede na kategorijo vsebine in vrsto uporabniške identitete lahko omejen dostop do določenih vsebin. CLARIN lahko za dostop do akademske in omejene vsebine od uporabnika zahteva, da sprejme dodatne licenčne pogoje in pogoje uporabe. Uporabnik se zavezuje, da bo vsebino uporabljal v skladu z navedenimi pogoji.
    </p>
    
    <p>
    <strong>3.6</strong> Podkategorije
    </p>
    
    <p>
    Vsebina je lahko razvrščena še v določene podkategorije: <br />Zahtevana izključno nekomercialna uporaba (NC) <br /> Zahtevano obveščanje imetnika avtorskih pravic o uporabi orodij in/ali virov v objavljenih člankih (INF) <br /> Možnost ponovnega vnosa spremenjenih različic orodij in virov v repozitorij (ReD) <br /> Zahtevano hranjenje vira na CLARIN-ovem zaščitenem strežniku (LOC) <br /> Zahtevano previdno ravnanje z virom, da se zagotovi spoštovanje zasebnosti vsebovanih osebnih podatkov, pri čemer je treba vzorce podatkov pred objavo anonimizirati v skladu z najboljšimi praksami (PD) <br /> Uporabnik se zavezuje k spoštovanju navedenih pogojev. 
    </p>
    
    <p>
    <strong>3.7</strong> Vsebinsko pogojene licence Poleg razvrstitve v zgoraj omenjene kategorije je nekaterim vsebinam dodeljena lastna licenca (na primer licenca Creative Commons), ki lahko vsebuje dodatne omejitve in pogoje. Uporabnik se zavezuje k spoštovanju teh omejitev in pogojev.
    </p>
    
<h3>4. Raziskovalna etika</h3>
    
    <p>    
    V zvezi z raziskovalno etiko se uporabnik zavezuje k upoštevanju najboljših praks. To vključuje spoštljiv in profesionalen odnos do kolegov, drugih deležnikov, strank, dobaviteljev in javnosti, upoštevanje zaupnosti podatkov, kadar je to potrebno, spoštovanje kulturnih razlik ter odkrita in jasno določena razmerja z vlado, javnostjo, zasebnim sektorjem in drugimi vlagatelji.
    </p>    
    
<h3>5. Razpoložljivost storitev</h3>
    
    <p>    
    CLARIN zavrača vsakršno odgovornost za nerazpoložljivost, nepravočasnost, neustrezno varnost ali nezanesljivost storitev, programske opreme ali drugih vsebin, ki jih zagotavljajo storitve CLARIN. CLARIN si pridržuje pravico, da brez predhodnega obvestila in brez obveznosti do uporabnika kadarkoli spremeni, začasno prekine ali preneha zagotavljati storitve ali dostop do njih.
    </p>    
    
<h3>6. Pristojno pravo in celotni sporazum</h3>
    
    <p>    
    Pogoje tega sporazuma ureja izključno finska zakonodaja, neodvisno od pravil o koliziji zakonov, ki bi dovoljevala uporabo zakonodaje druge jurisdikcije. Uporabnik se strinja, da je za reševanje morebitnih sporov, nastalih zaradi ali v povezavi s storitvami CLARIN ali uporabnikove izkušnje s storitvami CLARIN, edino in izključno pristojno finsko okrožno sodišče Espoo. Kljub temu ima CLARIN pravico uporabiti zakonodajo druge jurisdikcije za dosego sodne prepovedi v primeru zlorabe storitev CLARIN.
    </p>    
    
    <p>    
    Pogoji storitev CLARIN predstavljajo celotni sporazum med strankama ter preklicujejo in nadomeščajo vse predhodne ali sočasne dogovore ali sporazume, ki so bili v zvezi s predmetom tega sporazuma sklenjeni v pisni ali ustni obliki. Če pristojno sodišče ugotovi, da je katerakoli določba v teh pogojih neizvršljiva, preostanek pogojev ostaja v celoti veljaven.
    </p>    

<h3>7. Varstvo podatkov in zasebnost</h3>
    
    <p>    
    Uporabnik se zavezuje k spoštovanju CLARIN-ove politike varstva podatkov.
    </p>    
    
<h3>8. Statistika uporabe in samodejno poizvedovanje</h3>
    
    <p>    
    CLARIN hrani statistične podatke o uporabi kot način spremljanja, kolikokrat so avtorji in raziskovalci uporabili storitve CLARIN. Posredna ali neposredna uporaba storitev CLARIN z namenom vplivanja na statistiko prenosa ali druge statistike uporabe, ali spodbujanje tretjih oseb k takemu ravnanju, šteje za kršitev CLARIN-ove politike. CLARIN si v okviru splošne pravice, da zavrne ali preneha zagotavljati storitve in odstrani ali spremeni vsebino storitev CLARIN, pridržuje tudi pravico, da omeji dostop, odstrani vsebino in po lastni presoji popravi statistične podatke uporabe z namenom, da se odzove na vsako dejavnost, za katero se zdi, da je vplivala na statistiko uporabe.
    </p>    
    
<h3>9. Spremembe pogojev</h3>

    <p>    
    <strong>9.1</strong> Če zaradi pravnega, administrativnega ali kateregakoli drugega razloga pride do spremembe pogojev storitev CLARIN, bo center CLARIN uporabnike o spremembah obvestil tako, da bo brez nepotrebnega odlašanja relevantne informacije objavil na svoji spletni strani.
    </p>
    
    <p>
    <strong>9.2</strong> Če uporabnik po seznanitvi s spremembami pogojev storitev CLARIN nadaljuje z uporabo storitev CLARIN, pomeni, da soglaša z novimi pogoji za zagotavljanje storitev.
    </p>
    
<h3>10. Prenehanje zagotavljanja storitev</h3>

    <p>    
    Če uporabnik krši določila ali smisel tega sporazuma, CLARIN ogrozi ali pravno izpostavi, lahko CLARIN delno ali v celoti preneha zagotavljati svoje storitve. O prenehanju zagotavljanja storitev bo CLARIN uporabnika obvestil ob naslednjem poskusu dostopa do storitev.
    </p>    

    </div>

</div> 
